

 Marsz zakończył się wiecem na Agrykoli. Organizatorzy wyrazili zadowolenie, że demonstracja odbyła się mimo przeszkód i przebiegła w sposób zorganizowany.

 Krzysztof Bosak ze Stowarzyszenia "Marsz Niepodległości" mówił do zgromadzonych, że sam był świadkiem, jak przedstawiciel władz miasta naciskał na organizatora, by rozwiązać marsz już na samym jego początku, po tym, jak doszło do zamieszek w okolicach ronda Dmowskiego. - Marsz jest symbolem tego, że odzyskujemy powoli niepodległość duchową, której Polakom tak brakowało, odzyskujemy kontakt ze swoją własną tradycją - dodał.

 Organizatorzy ogłosili "wielki narodowy nabór do Straży Marszu Niepodległości", aby mieć własną służbę do ochrony. Zapowiedzieli ponadto, że od poniedziałku zaczną "drążyć temat" kosztów marszu prezydenckiego - będą chcieli policzyć, ile każdego z podatników kosztował marsz, który w ich ocenie był imprezą partyjną. Uczestnicy Marszu zareagowali na tę zapowiedź okrzykami "złodzieje".

 - Naszą powinnością jest powołanie szerokiego ruchu społecznego - ocenił lider Obozu Narodowo-Radykalnego Przemysław Holocher. Z kolei prezes Młodzieży Wszechpolskiej Robert Winnicki zapowiedział, że powinien to być "olbrzymi ruch społeczny na wzór Solidarności - Ruch Narodowy". - Ten Ruch Narodowy dzisiaj wyruszy w Polskę - podkreślił.

"Odzyskać Polskę"

 Winnicki przypomniał, że hasło Marszu brzmi "Odzyskać Polskę". To - jego zdaniem - oznacza "zorganizować naród i obalić republikę Okrągłego Stołu". - Nie będzie żadnego okrągłego stołu, nie będzie porozumienia i nie będzie grubej kreski - podkreślił Winnicki. - Chcemy zbudować siłę, której lewaki, liberałowie, pedały się boją. Chcemy zbudować polską narodową siłę - przekonywał.

 Członek zarządu stowarzyszenia "Marsz Niepodległości" b. poseł Artur Zawisza przekonywał, że uczestnicy Marszu zebrali się, aby walczyć o niepodległość, zaś drugi marsz prezydencki był "fałszywy" i "jedynie celebrował niepodległość". 

 Według szacunków służb porządkowych w Marszu Niepodległości uczestniczyło ok. 20 tys. osób. Sami organizatorzy na Agrykoli mówi o ponad 100 tysiącach demonstrantów. Byli wśród nich przedstawiciele Polonii, a także delegacje z zagranicy, m.in. z Węgier. 

 Wśród uczestników Marszu były grupki młodych ludzi w kominiarkach, widoczne były też emblematy klubów piłkarskich. Słychać było okrzyk "Donald matole - twój rząd obalą kibole" i hasło znane z zamieszek przed czerwcowym meczem Polska-Rosja - "Ruska k...". 

 Skandowano również: "Precz z Unią Europejską", "Bohaterom cześć i chwała", "Narodowy radykalizm", "Narodowe Siły Zbrojne-NSZ", "Wielka Polska, narodowa", "Jestem dumny, że jestem Polakiem", "Tylko idiota głosuje na Palikota" oraz "Komorowski - zdrajca Polski". 

 Uczestnicy marszu nieśli kilkunastometrową biało-czerwoną flagę. Na transparentach widać było portrety Romana Dmowskiego oraz nazwy Obozu Narodowo-Radykalnego i Młodzieży Wszechpolskiej.